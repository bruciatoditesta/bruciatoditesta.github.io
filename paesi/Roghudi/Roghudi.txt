Il toponimo viene forse dal greco antico “Rochùdios”, dirupo. In epoche remote il paese storico fu senz’altro un insediamento ad economia pastorale.
La vecchia Roghudi sorge al centro del letto della grande fiumara Amendolea, a circa 500 metri sul livello del mare. In seguito alle alluvioni dei primi anni ’70 fu decretato il trasferimento dell’abitato nell’attuale nuovo sito, un’isola amministrativa all’interno del territorio del comune di Melito Porto Salvo.
Nel territorio di Roghudi rientra la frazione di Chorio, sempre viva, ubicata in una zona riparata. Vi abitano intagliatori e tessitrici di ginestra, che ripetono gli antichi motivi ornamentali della tradizione greco-latina. La qualità del formaggio locale (i cui stampi sono realizzati dagli intagliatori, insieme ad una miriade di altri oggetti caratteristici) è pregiata: si tratta di un prodotto molto ricercato dagli abitanti dei paesi limitrofi.
L’economia di questo centro è agricola, con una buona produzione di grano e olive.