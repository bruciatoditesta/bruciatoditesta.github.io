San Lorenzo si presenta subito con la bella piazza, dove recitano un ruolo importante la Chiesa madre, di stile rinascimentale, ed un gigantesco olmo.

Fanno parte del territorio di San Lorenzo la frazione Marina, che col passare del tempo ha assunto un ruolo sempre più importante dovuto all’abbandono dell’entroterra, la frazione di Chorio e quella di San Pantaleone.

Da Melito di Porto Salvo si segue verso nord la Statale 183, che risale la fiumara di Mélito. Oltrepassato il paese di Chorio di San Lorenzo si arriva alle case di San Fantino. Poco oltre, in un allargamento della valle si scorge di fronte la dorsale del Monte S. Angelo che separa le valli di Pristeo e della fiumara di Mélito; dopo aver toccato l’abitato di Lànzena, si incontra una strada per Roccaforte del Greco e Roghudi. La via attraversa la fiumara di Mélito e con frequenti curve e bella vista sulla Valle del Tuccio, sale a San Lorenzo a 787 m s.l.m., in bella posizione sul crinale tra le fiumare di Mélito e di Amendolea. È centro agricolo e turistico con varie attività artigianali, di antica origine (se ne ha notizia dall’epoca angioina). Entrando nell’abitato s’incontra, nella piazza principale, la parrocchiale di S. Lorenzo, preceduta da un olmo gigantesco.