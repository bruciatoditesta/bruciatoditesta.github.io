Capitale della Calabria Greca e uno dei borghi più belli d’Italia, Bova conserva una storia antichissima. Le origini di Bova sono legate ad una leggendaria regina greca, Oichista, che impresse l’impronta del suo piede sul punto più alto della rocca sovrastante il borgo.

Le antiche origini della città di Bova (Vua) sono testimoniate dai numerosi ritrovamenti archeologici rinvenuti in prossimità del Castello Normanno risalenti al periodo Neolitico, anche se le prime testimonianze storicamente documentate sull’esistenza di Bova risalgono ai primi anni del secondo millennio, quando tra il 1040 ed il 1064 i Normanni si imposero su Arabi e Bizantini nella dominazione della Sicilia e della Calabria.

Caratteristica peculiare di Bova è la persistenza della lingua greca (una forma dialettale che ha notevoli somiglianze con i dialetti di Creta e Cipro), fatto che, assieme agli altri borghi della Bovesìa (Gallicianò e Roccaforte ad esempio), rende questi luoghi patrimonio dell’umanità da salvaguardare.

Nel corso dei secoli diversi studiosi si sono occupati dell’origine di questo antico idioma greco. Alcuni ne sostengono un’origine bizantina, come Giuseppe Morosi (1844-1890), altri invece ne sostengono l’origine magno-greca. Proprio nel secolo scorso gli studi condotti dal famoso linguista tedesco Gerald Rohlfs (1892-1896) sulle comunità di parlanti della bovesia hanno spiegato scientificamente questa lunga durata dell'antica koiné. Da questo lavoro sono scaturite diverse pubblicazioni importanti come “Scavi Linguistici nella Magna Grecia”. Secondo Rohlfs la presenza di antichi dorismi nel lessico della lingua della Bovesìa la farebbe risalire inevitabilmente al periodo magno-greco (dove il dialetto parlato era quello dorico).

A Rohlfs, che scelse l'area grecanica come sua patria elettiva, Bova oggi dedica un grande museo linguistico etnografico dove è possibile vivere attraverso un'esperienza immersiva le varie tappe della storia del Grecanico.