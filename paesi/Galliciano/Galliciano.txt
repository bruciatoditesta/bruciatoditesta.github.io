Nel X secolo d.C., appena dopo la fondazione dello stato Bulgaro, secondo alcuni scritti, la città bizantina di Callicòn, fondata dai romani nel I secolo a. C. come Callicum  viene attaccata e saccheggiata dai Bulgari. Allora molti dei suoi abitanti decidono di trasferirsi in Calabria, che all’epoca era una Tema Bizantino, fondando così la cittadina di Gallicianò.
Appollaiato su un costone roccioso, a circa 500 metri d’altezza, fin dalla metà dell’XI secolo, Gallicianò domina la valle più spettacolare dell’Aspromonte.
Questo piccolissimo abitato, nel quale ancora oggi tutti parlano il greco, è pervaso da un “religiosissimo” senso dell’ospitalità. I suoi abitanti sono sempre pronti a festeggiare, banchettare e far musica a ritmo della tarantella. Il borgo, vissuto oramai da soli pochi ceppi familiari, li rende tutti parenti, distinguibili solo grazie ai soprannomi, ‘ngiurie, che ovviamente hanno nomi greci.
La piccola piazza è dominata dalla chiesa del santo patrono: San Giovanni Battista. La facciata, col suo campanile a torre ha l’aspetto di un tempio greco: un sacello sacro, protetto e tenuto sott’occhio da tutti i residenti. Per accedervi si sale una gradinata che porta al sagrato sopraelevato, chiamato Prepiglio. Qui, ogni fine dell’anno, si accende un falò propiziatorio, allietando l’attesa dell’alba con musica e balli, così fin dalla notte dei tempi. All’interno della chiesa, in fondo alla navata, si staglia, al centro dell’altare ligneo d’età barocca, la statua di San Giovanni Battista, reggente sul vangelo l’Agnello. Il simbolo araldico del vescovo di Bova, Giovanni Camerota, scolpito nello scannello, consente di datare l’opera tra il 1592 e il 1620, anche se ignoto rimane il nome dell’autore.
In basso sulla sinistra, la scultura ottocentesca in legno del Battista, raffigurato giovane, bello e con il braccio teso a Dio. Indubbiamente è lui il protagonista indiscusso della viscerale religiosità dei Gaddhicianisi.
Gallicianò, altra frazione del Comune di Condofuri, è l’unico borgo attualmente interamente ellenofono, anche se la lingua permane qui utilizzata in un ambiente sempre più esclusivamente domestico. Grazie al suo isolamento strutturale, ha mantenuto intatte le tradizioni culturali, artigianali , musicali e coreutiche ed ha sviluppato nei suoi abitanti un forte spirito di aggregazione ed ospitalità, caratteristiche peculiari dei Greci di Calabria.